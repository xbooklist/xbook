<html>

<head>
<meta http-equiv="Content-Type" content="text/html; charset=big5">
<title> 趙飛燕外傳</title>
<meta name="GENERATOR" content="Microsoft FrontPage 3.0">
</head>

<body BACKGROUND="../bg.gif" NOSAVE>





<p align="center"><font size="4" color="#FF0000">  趙飛燕外傳</font></p>

<p><font size="3" color="#008000">
 <PRE><UL>                    趙飛燕外傳



                 ──漢江東都尉伶玄撰



趙後飛燕，父馮萬金。祖大力，工理樂器，事江都王協律舍人。萬金不肯傳家業，編

習樂聲，亡章曲，任為繁手哀聲，自號凡靡之樂。聞者心動焉。江都王孫女姑蘇主，

嫁江都中尉趙曼。曼幸萬金，食不同器不飽，萬金得通趙主。主有娠，曼性暴妒，且

早有私病，不近婦人。主恐，稱疾居王宮。一產二女，歸之萬金，長曰宜主，次曰合

德，然皆冒姓趙。宜主幼聰悟，家有彭祖方脈１之書，善行氣術，長而纖便輕細，舉

止翩然，人謂之飛燕。合德膏滑，出浴不濡，善音辭，輕緩可聽。二人皆出世色。



萬金死，馮氏家敗，飛燕妹弟流轉至長安，於時人稱趙主子，或雲曼之他子。與陽阿

主家令趙臨共里巷，托附臨，屢為組文剌繡，獻臨，臨愧受之。居臨家，稱臨女。臨

常有女事宮省，被病，歸死。飛燕或稱死者。飛燕妹弟事陽阿主家為捨直，常竊效歌

舞，積思精切，聽至終日，不得食。待直貲服疏苦財，且顓事膏沐澡粉，其費亡所愛

，共直者指為愚人。



飛燕通鄰羽林射鳥者，飛燕貧，與合德共被，夜雪期射鳥者於捨旁。飛燕露立，閉息

順氣，體溫舒亡疹粟。射鳥者異之，以為神仙。飛燕緣主家大人得入宮召幸，其姑妹

樊懿２為丞光司亦３者，故識飛燕與射鳥兒事，為之寒心。及幸，飛燕瞑目牢握，涕

交頤下，戰慄不迎帝。帝擁飛燕，三夕不能接，略無譴意。宮中素幸者從容問帝，帝

曰：「豐若有餘，柔若無骨，遷延謙畏，若遠若近，禮義人也，寧與女曹婢脅肩者比

邪？」既幸，流丹浹藉，懿２私語飛燕曰：「射鳥者不近女邪？」飛燕曰：「吾內視

三日，肉肌盈實矣。帝體洪壯，創我甚焉。」飛燕自此特幸後宮，號趙皇后。



帝居鴛鴦殿便房，省帝簿。懿２上簿，懿２因進言：「飛燕有女弟合德，美容體，性

醇粹可信，不與飛燕比。」帝即令舍人呂延福以百寶鳳毛步輦車迎合德。合德謝曰：

「非貴人姊召不敢行，願斬首以報宮中。」延福還奏。懿２為帝取。後五采組文，手

藉為符，以召合德。合德新沐，膏九回沉水香。為卷髮，號新髻；為薄眉，號遠山黛

；施小朱，號慵來妝。衣故短繡裙小袖李文襪。帝御雲光殿，帳使樊懿２進合德，合

德謝曰：「貴人姊虐妒，不難滅恩。受恥不愛死，非姊教，願以身易恥，不望旋踵。

」音詞舒閒清切，左右嗟賞之嘖嘖。帝乃歸合德。



宣帝時，披香博士淖方成，白髮教授宮中，號淖夫人，在帝后唾曰：「此禍水也，滅

火必矣！」帝用樊懿２計，為後別開遠條館，賜紫茸雲氣帳，文玉幾，赤金九層博山

緣合。懿２諷後曰：「上久亡子，宮中不思千萬歲計邪？何不時進上求有子？」後德

懿２計，是夜進合德，帝大悅，以輔屬體，無所不靡，謂為溫柔鄉。謂懿２曰：「吾

老是鄉矣，不能效武皇帝求白雲鄉也。」懿２呼萬歲，賀曰：「陛下真得仙者。」上

立賜懿２鮫文萬金，錦二十四疋。合德尤幸，號為趙婕妤。婕妤事後，常為兒拜。後

與婕妤坐，後誤唾婕妤袖，婕妤曰：「姊唾染人紺袖，正似石上華，假令尚方為之，

未必能若此衣之華，以為石華廣袖。」後在遠條館，多通侍郎宮奴多子者，婕妤傾心

翊護，常謂帝曰：「姊性剛，或為人構陷，則趙氏無種矣。」每泣下淒惻，以故白後

奸狀者，帝輒殺之。侍郎宮奴鮮褲蘊香恣縱，棲息遠條館，無敢言者。後終無子。後

浴五蘊七香湯，踞通香沉水坐，燎降神百蘊香。婕妤浴豆蔻湯，傅露華百英粉。帝嘗

私語樊懿２曰：「後雖有異香，不若婕妤體自香也。」



江都易王故姬李陽華，其姑為馮大力妻。陽華老歸馮氏，後姊弟母事陽華。陽華善賁

飾，常教後九回沉水香，澤雄麝臍，內息肌丸。婕妤亦內息肌丸，常試，若為婦者，

月事益薄。他日，後言於承光司劑者上官嫵。嫵膺曰：「若如是，安能有子乎？」教

後煮美花滌之，終不能驗。真臘夷獻萬年蛤，不夜珠，光彩皆若月，照人亡妍丑，皆

美艷。帝以蛤賜後，以珠賜婕妤。後以蛤妝五成金霞帳，帳中常若滿月。久之，帝謂

婕妤曰：「吾晝視後，不若夜視４之美，每旦令人忽忽如失。」婕妤聞之，即以珠號

為「枕前不夜珠」為後壽，終不為後道。帝言，始加大號。婕妤奏書於後曰：「天地

交暢，貴人姊及此令吉光登正位為先人休不堪喜豫，謹奏上二十六物以賀：金屑組文

茵一鋪，沉水香蓮心碗一面，五色同心大結一盤，鴛鴦萬金錦一疋，琉璃屏風一張，

枕前不夜珠一枚，含香綠毛狸藉一鋪，通香虎皮檀像一座，龍香握魚二首，獨搖寶蓮

一鋪，七出菱花鏡一奩，精金筘５環四指，若亡絳綃單衣一襲，香文羅手藉三幅，七

回光雄肪發澤一盎，紫金被褥香爐三枚，文犀辟毒箸二雙，碧玉膏奩一合。」使侍兒

郭語瓊拜上。後報以雲錦五色帳，沉水香玉壺。婕妤泣怨帝曰：「非姊賜我，死不知

此器。」帝謝之，詔益州留三年輸，為婕妤作七成錦帳，以沉水香飾。



婕妤接帝於太液池，作千人舟，號合宮之舟；池中起為瀛洲，榭高四十尺，帝御流波

文觳６無縫衫，後衣南越所貢雲英紫裙，碧瓊輕綃。廣榭上，後歌舞歸風送遠之曲，

帝以文犀簪擊玉甌，令後所愛侍郎馮無方吹笙，以倚後歌中流。歌酣，風大起，後順

風揚音，無方長吸細裊與相屬，後裙髀曰：「顧我，顧我！」後揚袖曰：「仙乎，仙

乎！去故而就新，寧忘懷乎？」帝曰：「無方為我持後！」無方捨吹持後履。久之，

風霽，後泣曰：「帝恩我，使我仙去不待。」悵然曼嘯，泣數行下。帝益愧愛後，賜

無方千萬，入後房闥。他日，宮姝幸者，或襞裙為縐，號曰留仙裙。



婕妤益貴幸，號昭儀，求近遠條館。帝作少嬪館，為露華殿、含風殿、博昌殿、求安

殿，皆為前殿；後殿又為溫室、凝缸室、浴蘭室，曲房連檻，飾以黃金白玉，以璧為

表裡，千變萬狀，連遠條館，號通仙門。



後貴寵，益思放蕩，使人博求術士，求匪安卻老之方。時西南比波夷致貢，其使者舉

茹一飯，晝夜不臥。偃典屬國上其狀，屢有光怪。後聞之，問何如術。夷人曰：「吾

術天地平、生死齊，出入有無，變化萬象而卒不化。」後令樊懿２弟子不周遺千金，

夷人曰：「學吾術者，要不淫與謾言。」後遂不報。他日，樊懿２侍後浴，語甚歡，

後為樊懿２道夷言。懿２抵掌笑曰：「憶在江都時，陽華李姑畜斗鴨水池上，苦獺嚙

鴨，時下朱裡芮姥者求捕獺狸。獻姥謂姑曰：『是狸不他食，當飯以鴨。』姑怒，絞

其狸。今夷術真似此也。」後大笑曰：「臭夷何足污吾絞乎！」



後所通宮奴燕齊鳳者，雄捷能超觀閣，兼通昭儀。赤鳳始出少嬪館，後適來幸，時十

月五日。宮中故事，上靈安廟。是日吹塤擊鼓，歌連臂踏地，歌赤鳳來曲。後謂昭儀

曰：「赤鳳為誰來？」昭儀曰：「赤鳳自為姊來，寧為他人乎？」後怒以杯抵昭儀裙

曰：「鼠子能嚙人乎？」昭儀曰：「穿其衣，見其私足矣，安在嚙人乎？」昭儀素卑

事後，不虞見答之暴，孰視不復言。樊懿２脫簪叩頭出血，扶昭儀為拜後。昭儀拜，

乃泣曰：「姊寧忘共被夜長，苦寒不成寐，使合德雍姊背邪？今日垂得貴，皆勝人，

且無外搏。我姊弟其忍內相搏乎？」後亦泣，持昭儀手，抽紫玉九雛釵為昭儀簪髻乃

罷。帝微聞其事，畏後不敢問，以問昭儀。儀曰：「後妒我爾，以漢家火德，故以帝

為赤龍鳳。」帝信之，大悅。



帝嘗蚤獵，觸雪得疾，陰緩弱不能壯發，每持昭儀足，不勝至欲，輒暴起。昭儀常轉

側，帝不能長持其足。樊懿２謂昭儀曰：「上餌方士大丹，求盛不能得，得貴人足，

一持暢動，此天與貴妃大福，寧轉側俾帝就邪？」昭儀曰：「幸轉側不就，尚能留帝

欲，亦如姊教帝持，則厭去矣，安能復動乎？」



後驕逸，體微病，輒不自飲食，須帝持匙箸，藥有苦口者，非帝為含吐不下嚥。



昭儀夜入浴蘭室，膚體光發占燈燭，帝從幃中竊望之，侍兒以白昭儀。昭儀覽巾，使

徹燭。他日，帝約賜侍兒黃金，使無得言。私婢不豫約中，出幃值帝，即入白昭儀。

昭儀遽隱辟。自是帝從蘭室幃中窺昭儀，多袖金，逢侍兒私婢，輒牽止賜之。侍兒貪

帝金，一出一入不絕。帝使夜從帑益至百餘金。



帝病緩弱，太醫萬方不能救，求奇藥，嘗得慎恤７膠遺昭儀。昭儀輒進帝，一丸一幸

。一夕，昭儀醉進七丸，帝昏夜擁昭儀居九成帳，笑吃吃不絕。抵明，帝起御衣，陰

精流輸不禁，有頃，絕倒。挹衣視帝，余精出湧，沾污被內。須臾帝崩。宮人以白太

後。太后使理昭儀，昭儀曰：「吾持人主如嬰兒，寵傾天下，安能斂手掖庭令爭帷帳

之事乎？」乃拊膺呼曰：「帝何往乎？」遂歐血而死。



－－－－－－－－－－－－－－－－－

伶玄自敘：伶玄，字子於，潞水人。學無不通，知音，善屬文。簡率，尚真樸，無所

矜式。楊雄獨知之。然雄貪名矯激，子於謝不與交，雄深慊毀之。子於由司空小吏歷

三署，刺守州郡，為淮南相，入有風情。哀帝時，子於老休，買妾樊通德。通德，懿

２之弟子不周之子也。有才色，知書，慕司馬遷《史記》。頗能言趙飛燕姊弟故事。

子於閒居命言，厭厭不倦。子於語通德曰：「斯人俱灰滅矣，當時疲精力，馳鶩嗜欲

蠱惑之事，寧知終歸荒田野草乎？」通德占袖，顧視燈影，以手擁髻，淒然泣下，不

勝其悲。子於亦然。通德奏子於曰：「夫淫於色，非慧男子不至也。慧則通，通則流

，流而不得其防，則百物變態為溝為壑，無所不往焉。禮儀成敗之說，不能止其流。

惟感之以盛衰奄忽之變，可以防其壞。今婢子所道趙後姊弟事，盛之至也；主君悵然

有荒田野草之悲，哀之至也。婢子拊形屬影，識夫盛之不可留，衰之不可推。俄然相

緣奄忽，雖婕妤聞此，不少遣乎？幸主君著其傳，使婢子執研削道所記。」於是撰《

趙後別傳》。子於為河東都尉；班躅為決曹，得幸太守，多所取受。子於召躅，數其

罪而撮８辱之。躅從兄子彪，續司馬《史記》，絀子於，無所收錄。



≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡

【老貓謹按】：明尼蘇達大學東亞圖書館藏《顧氏文房小說》兩函十冊，其卷六收

《趙飛燕外傳》。雪中訪書，聊充手民，植諸網上。此篇舊題漢伶玄撰，後之學者

多認其為偽托。如宋陳振孫《直齋書錄解題》「傳記類」已疑其非，《四庫全書總

目提要》承其說並詳辯之。略雲漢家火德之說本後人附會，而司馬溫公不察，逕取

淖方成「禍水滅火」語入《通鑒》。且《外傳》「其文纖靡，不類西漢人語」。魯

迅《中國小說史略》謂「大約為唐宋人所作」，荷蘭高羅佩氏《中國古代房內考》

稱為唐代傳奇。日本鹽谷溫氏《中國小說概論》以為大概出於六朝。《漢書·外戚

傳》：「（飛燕）本長安宮人，初生時，父母不舉，三日不死，乃收養之。及壯，

屬陽阿主家，學歌舞，號曰飛燕。成帝嘗微出行，過陽阿主，作東，上見飛燕而悅

之。入宮大幸，有女弟子復召入，俱為婕妤，貴傾後宮……。」六朝及唐人每以飛

燕故事入詩，如梁元帝之「何言飛燕寵，青台生玉輝」。李白之「天行乘玉輦，飛

燕與君同」、「借問漢宮誰得似，可憐飛燕倚新妝」。李商隱《可歎》：「梁家宅

裡秦宮人，趙後樓中赤鳳來。」至如「溫柔鄉」、「慎恤膠」亦早成典故。又館中

《龍威秘書》收有《飛燕遺事》一種，撰人不詳。宋傳奇有秦醇《趙飛燕別傳》，

出《青瑣高議》，後人或譏評其「辭意蕪劣」。台灣所刊「中國歷代禁毀小說」系

列收《昭陽趣史》一種，實為敷演《飛燕外傳》之作，而文辭作意，等而下之矣。

≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡≡



【註釋】



１脈，原本作〔月瓜〕。古人認為合諧的性生活可以調節循環，故稱為脈。有關

　　　解釋可參見高羅佩《中國古代房內考》。

２懿，原本作〔女＋上醫下心〕。此為同音替代。

３亦，原本作〔上亦下巾〕，字義為小帳幕。此處同音假借。

４視，原本作〔目示〕，視字的異體字。

５筘，原本作〔弓區〕，音ｋ□ｕ。〔弓區〕環即指環。

６觳，原本觳字以糸代角，音ｈu，意為縐紗。

７恤，原本作〔血〕，恤字的異體字。

８撮，原本「最」換「卒」，意拔，音ｃｕo。



〔校注贅言〕此本文字完全根據原本，包括異體字。一些古字用法有別於今，比如：

「亡」今為「無」；「顓」古通「專」。新式標點為鍵入者所加。後附伶玄自敘，或

為偽托。然其感喟盛衰成敗之語，甚值一讀。此處一併附上。

一九九五年十二月於美國明尼蘇達州。

－－－－－－－－－－－－－－－－－

【輸入、標點、校註：老貓、嚎】


</font></p>



<table><tr><td colspan="1" width="300">&nbsp;</td> <td colspan="13" align="center"><iframe name="top" src="../../ad.html" align="MIDDLE" width="728" height="90" marginwidth="0" marginheight="0" frameborder="0" scrolling="no"></iframe></td></tr></table></body>
</html>



