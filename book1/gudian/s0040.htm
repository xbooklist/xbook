<html>

<head>
<meta http-equiv="Content-Type" content="text/html; charset=big5">
<style>
<!--
.f1{ font-size: 9pt }
.f2{ font-size: 9pt; color: rgb(0,128,128) }
.f3{ font-size: 18pt; color: rgb(128,0,128); font-weight: bold }
	A:link	{text-decoration: none; color:#0033CC}
	A:visited  {text-decoration: none; color: #0033CC}
	A:active {text-decoration: none; color: #0000ff }
	A:hover {text-decoration: underline; color: #FF0000 }
-->
</style>
<title>《秘戲圖考》</title>
</head>

<body BACKGROUND="../bg.gif" background="images/back.jpg">


<div align="center"><center>

<table border="0" width="610" cellpadding="0">
  <tr>
    <td width="680"><p align="center"><font face="標楷體" color="#C0C0C0"><strong>色情文學--其他古典文學</strong></font></td>
  </tr>
</table>
</center></div><div align="center"><center>

<table border="0" width="610" cellpadding="0" cellspacing="0">
  <tr>
    <td width="684"><hr size="1" color="#C0C0C0">
    </td>
  </tr>
</table>
</center></div><div align="center"><center>

<table border="0" width="610" cellpadding="0" cellspacing="0">
  <tr>
    <td width="333">
          <p class="f1">上一篇: <a href="s0039.htm" target="_self">紫金光耀大仙修真演義</a><br>
            下一篇: <a href="s0041.htm" target="_self">如意君傳（閫娛情傳）</a><br>
    </td>
    <td width="351">
          <p class="f1" align="right"><a href="gudian.htm" target="_self">返回首頁</a> 
        </td>
  </tr>
</table>
</center></div><div align="center"><center>

<table border="0" width="610" cellpadding="0" cellspacing="0">
  <tr>
    <td width="685"><hr size="1" color="#C0C0C0">
    </td>
  </tr>
</table>
</center></div><div align="center"><center>

<table border="0" width="610" cellpadding="0">
  <tr>
    <td width="683"><p align="center" class="f3"><small><font color="#F77B00" face="微軟繁線體">《秘戲圖考》</font></small></p>
    <p align="left">&middot;（荷蘭）高羅佩&middot;<br>
    <br>
    　　中國房中術一道由來已久，《易》論一陰一陽，生生化化，其義深矣。其為<br>
    教也，則著之於書，道之以圖，自漢以來，書圖並行，據張衡《同聲歌》可知也。<br>
    蓋此術行而得宜，則廣益人倫。故古代希臘、羅馬、印度皆有其書，至今歐美醫<br>
    士立房中術為醫學一門，編著夫婦必攜兒女必讀之書，而中土則自漢已然，海外<br>
    知之者鮮矣。夫男女構精，亙古不易，而人之所以視之，則代有同異。《漢書&middot;<br>
    藝文志&middot;方伎略》特著房中八家，可知兩漢之時對於此道，視為醫術之一，初不<br>
    視為猥褻之行也。其後六朝道家之行房益壽、御女登仙等說，復為人所誦習，不<br>
    以為諱，觀《徐陵與周弘讓書》可證也。隋唐之時，佛教密宗之儀軌傳來中國，<br>
    交媾覺悟之說與道家合氣成仙之旨融洽為一，馬郎婦觀音故事即其一例。自爾以<br>
    來，此類著述浸多，敦煌出土《大樂賦》注所引，足備一隅。其後趙宋之時，程<br>
    朱學興，據男女有別之義，遂謂房中一切均是淫事，以房中術為誘淫之具。胡元<br>
    肆虐中土，文士無所施展，乃多放縱於酒色艷詞。褻戲流行海內，而房室之諱得<br>
    以稍寬，可謂此道不幸之幸也。及夫有明，宋學復興，儒家拘泥亦甚，故此類書<br>
    籍一時不振。明末，高人墨客多避閹勢，卜居江南，殫精於燕閑雅趣，多改編《<br>
    素女》、《玄女》等經，並加講解，頗極一時之盛。暨滿清入主，制度服色為之<br>
    一變。但閨門之內，卒不肯使滿人窺其秘奧。且清之獎勵宋學又甚於明，儒者遂<br>
    於此種圖書深藏不宣，後竟遭毀禁之厄。乾嘉之際，所存者什一而已。<br>
    <br>
    　　十八、十九世紀，訪華西人考察風俗，書籍既不易入手，詢人又諱莫如深，<br>
    遂以為中國房內必淫污不堪，不可告人，妄說誤解因之而生。甚至近世西人所傳<br>
    中國房室奇習，大抵荒唐無稽。書籍雜誌所載，茶餘酒後所譚，此類侮辱中華文<br>
    明之例，已不勝枚舉。一則徒事匿藏，一則肆口誣蔑，果誰之罪歟？<br>
    <br>
    　　此種誤謬，余久所痛感，但以無證可據，訂正莫由。客年於日本，搜羅佚書，<br>
    偶得明刊房中術書數種，並明末繡梓春宮若干冊。康、乾間，此類圖書多流入日<br>
    本，為彼土文士畫家所珍。浮世繪版畫實多取材於此，而德川幕府亦未嚴禁，故<br>
    得保存至今。本年夏，余於西京舊家購得萬曆雕《花營錦陣》春冊版木，尤為難<br>
    能可貴，至是而資料略備矣。<br>
    <br>
    　　余所搜集各書，除《修真》、《既濟》二種外，殆可謂有睦家之實、無敗德<br>
    之譏者。可知古代房中書籍，不啻不涉放蕩，抑亦符合衛生，且無暴虐之狂、詭<br>
    異之行。故中國房室之私，初無用隱匿，而可謂中華文明之榮譽也。至於《花營<br>
    錦陣》、《風流絕暢》等圖，雖是軒皇、素女圖勢之末流，實為明代套版之精粹，<br>
    勝《十竹齋》等畫譜強半，存六如、十洲之筆意，與清代坊間流傳之穢跡，不可<br>
    同日而語。外國鑒賞家多謂中國歷代畫人不嫻描寫肉體，據此冊可知其謬也。<br>
    <br>
    　　此類圖書，今已希若星鳳，竊謂不可聽其埋沒，因不吝資勞編成本書，命曰<br>
    《秘戲圖考》，分為三冊。首冊所輯，乃中國房術概略，自漢迄明，並記春冊源<br>
    流。中冊手錄各代秘書十種，並撮抄古籍中記房中事者附之。下冊則《花營錦陣<br>
    》，用原版印成，俾留真面。<br>
    <br>
    　　蓋本書自不必周行於世，故限於五十部，不付市售，僅分送各國國立圖書館，<br>
    用備專門學者之參稽，非以供閒人之消遣。海內識者，如有補其闕遺並續之以明<br>
    末以後之作，固所企盼；而外國學者得據此書以矯正西人之誤會，則尤幸矣。編<br>
    纂既竣，特綴數言，以似中國學者大雅君子庶明余意云爾。<br>
    <br>
    　　　　　　　　　　　　　　　　　西曆一九五一年夏<br>
    　　　　　　　　　　　　　　　　　荷蘭高羅佩書於吟月庵<br>
    <br>
    ----<br>
    註：六如，即唐寅；十洲，即仇英。<br>
    <br>
    </td>
  </tr>
</table>
</center></div><div align="center"><center>

<table border="0" width="610" cellpadding="0" cellspacing="0">
  <tr>
    <td width="685"><hr size="1" color="#C0C0C0">
    </td>
  </tr>
</table>
</center></div>

<p>　</p>


</body>
</html>
