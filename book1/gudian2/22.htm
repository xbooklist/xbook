<HTML><HEAD>

<meta http-equiv="Content-Type" content="text/html; charset=big5">
<title>趙飛燕外傳</title>
</head>
<BODY BACKGROUND="../bg.gif" text=#000000 vLink=#000000 aLink=#000000 link=#000000 bgColor=#FFFFFF  leftMargin=8 topMargin=8 marginheight="0" marginwidth="0">


<br><br>
<hr>
趙飛燕外傳<br>
趙後飛燕，父馮萬金。祖大力，工理樂器，事江都王協律舍人。萬金不肯傳家業，編習樂聲，亡章曲，任為繁手哀聲，自號凡靡之樂。聞者心動焉。江都王孫女姑蘇主，嫁江都中尉趙曼。曼幸萬金，食不同器不飽，萬金得通趙主。主有娠，曼性暴妒，且早有私病，不近婦人。主恐，稱疾居王宮。一產二女，歸之萬金，長曰宜主，次曰合德，然皆冒姓趙。宜主幼聰悟，家有彭祖方脈之書，善行氣術，長而纖便輕細，舉止翩然，人謂之飛燕。合德膏滑，出浴不濡，善音辭，輕緩可聽。二人皆出世色。<p>
萬金死，馮氏家敗，飛燕妹弟流轉至長安，於時人稱趙主子，或雲曼之他子。與陽阿主家令趙臨共里巷，托附臨，屢為組文剌繡，獻臨，臨愧受之。居臨家，稱臨女。臨常有女事宮省，被病，歸死。飛燕或稱死者。飛燕妹弟事陽阿主家為捨直，常竊效歌舞，積思精切，聽至終日，不得食。待直貲服疏苦財，且顓事膏沐澡粉，其費亡所愛，共直者指為愚人。<p>
飛燕通鄰羽林射鳥者，飛燕貧，與合德共被，夜雪期射鳥者於捨旁。飛燕露立，閉息順氣，體溫舒亡疹粟。射鳥者異之，以為神仙。飛燕緣主家大人得入宮召幸，其姑妹樊  為丞光司  者，故識飛燕與射鳥兒事，為之寒心。及幸，飛燕瞑目牢握，涕交頤下，戰慄不迎帝。帝擁飛燕，三夕不能接，略無譴意。宮中素幸者從容問帝，帝曰：「豐若有餘，柔若無骨，遷延謙畏，若遠若近，禮義人也，寧與女曹婢脅肩者比邪？」既幸，流丹浹藉，  私語飛燕曰：「射鳥者不近女邪？」飛燕曰：「吾內視三日，肉肌盈實矣。帝體洪壯，創我甚焉。」飛燕自此特幸後宮，號趙皇后。<p>
帝居鴛鴦殿便房，省帝簿。  上簿，  因進言：「飛燕有女弟合德，美容體，性醇粹可信，不與飛燕比。」帝即令舍人呂延福以百寶鳳毛步輦車迎合德。合德謝曰：「非貴人姊召不敢行，願斬首以報宮中。」延福還奏。  為帝取。後五采組文，手藉為符，以召合德。合德新沐，膏九回沉水香。為卷髮，號新髻；為薄眉，號遠山黛；施小朱，號慵來妝。衣故短繡裙小袖李文襪。帝御雲光殿，帳使樊  進合德，合德謝曰：「貴人姊虐妒，不難滅恩。受恥不愛死，非姊教，願以身易恥，不望旋踵。」音詞舒閒清切，左右嗟賞之嘖嘖。帝乃歸合德。<p>
宣帝時，披香博士淖方成，白髮教授宮中，號淖夫人，在帝后唾曰：「此禍水也，滅火必矣！」帝用樊  計，為後別開遠條館，賜紫茸雲氣帳，文玉幾，赤金九層博山緣合。  諷後曰：「上久亡子，宮中不思千萬歲計邪？何不時進上求有子？」後德  計，是夜進合德，帝大悅，以輔屬體，無所不靡，謂為溫柔鄉。謂  曰：「吾老是鄉矣，不能效武皇帝求白雲鄉也。」  呼萬歲，賀曰：「陛下真得仙者。」上立賜  鮫文萬金，錦二十四疋。合德尤幸，號為趙婕妤。婕妤事後，常為兒拜。後與婕妤坐，後誤唾婕妤袖，婕妤曰：「姊唾染人紺袖，正似石上華，假令尚方為之，未必能若此衣之華，以為石華廣袖。」後在遠條館，多通侍郎宮奴多子者，婕妤傾心翊護，常謂帝曰：「姊性剛，或為人構陷，則趙氏無種矣。」每泣下  惻，以故白後奸狀者，帝輒殺之。侍郎宮奴鮮　蘊香恣縱，  息遠條館，無敢言者。後終無子。後浴五蘊七香湯，踞通香沉水坐，燎降神百蘊香。婕妤浴豆蔻湯，傅露華百英粉。帝嘗私語樊  曰：「後雖有異香，不若婕妤體自香也。」<p>
江都易王故姬李陽華，其姑為馮大力妻。陽華老歸馮氏，後姊弟母事陽華。陽華善賁飾，常教後九回沉水香，澤雄麝臍，內息肌丸。婕妤亦內息肌丸，常試，若為婦者，月事益薄。他日，後言於承光司劑者上官嫵。嫵膺曰：「若如是，安能有子乎？」教後煮美花滌之，終不能驗。真臘夷獻萬年蛤，不夜珠，光彩皆若月，照人亡妍丑，皆美艷。帝以蛤賜後，以珠賜婕妤。後以蛤妝五成金霞帳，帳中常若滿月。久之，帝謂婕妤曰：「吾晝視後，不若夜視之美，每旦令人忽忽如失。」婕妤聞之，即以珠號為「枕前不夜珠」為後壽，終不為後道。帝言，始加大號。婕妤奏書於後曰：「天地交暢，貴人姊及此令吉光登正位為先人休不堪喜豫，謹奏上二十六物以賀：金屑組文茵一鋪，沉水香蓮心碗一面，五色同心大結一盤，鴛鴦萬金錦一疋，琉璃屏風一張，枕前不夜珠一枚，含香綠毛狸藉一鋪，通香虎皮檀像一座，龍香握魚二首，獨搖寶蓮一鋪，七出菱花鏡一奩，精金  環四指，若亡絳綃單衣一襲，香文羅手藉三幅，七回光雄肪發澤一盎，紫金被褥香爐三枚，文犀辟毒箸二雙，碧玉膏奩一合。」使侍兒郭語瓊拜上。後報以雲錦五色帳，沉水香玉壺。婕妤泣怨帝曰：「非姊賜我，死不知此器。」帝謝之，詔益州留三年輸，為婕妤作七成錦帳，以沉水香飾。<p>
婕妤接帝於太液池，作千人舟，號合宮之舟；池中起為瀛洲，榭高四十尺，帝御流波文  無縫衫，後衣南越所貢雲英紫裙，碧瓊輕綃。廣榭上，後歌舞歸風送遠之曲，帝以文犀簪擊玉甌，令後所愛侍郎馮無方吹笙，以倚後歌中流。歌酣，風大起，後順風揚音，無方長吸細裊與相屬，後裙髀曰：「顧我，顧我！」後揚袖曰：「仙乎，仙乎！去故而就新，寧忘懷乎？」帝曰：「無方為我持後！」無方捨吹持後履。久之，風霽，後泣曰：「帝恩我，使我仙去不待。」悵然曼嘯，泣數行下。帝益愧愛後，賜無方千萬，入後房闥。他日，宮姝幸者，或襞裙為縐，號曰留仙裙。<p>
婕妤益貴幸，號昭儀，求近遠條館。帝作少嬪館，為露華殿、含風殿、博昌殿、求安殿，皆為前殿；後殿又為溫室、凝缸室、浴蘭室，曲房連檻，飾以黃金白玉，以璧為表裡，千變萬狀，連遠條館，號通仙門。<p>
後貴寵，益思放蕩，使人博求術士，求匪安卻老之方。時西南比波夷致貢，其使者舉茹一飯，晝夜不臥。偃典屬國上其狀，屢有光怪。後聞之，問何如術。夷人曰：「吾術天地平、生死齊，出入有無，變化萬象而卒不化。」後令樊  弟子不周遺千金，夷人曰：「學吾術者，要不淫與謾言。」後遂不報。他日，樊  侍後浴，語甚歡，後為樊  道夷言。    掌笑曰：「憶在江都時，陽華李姑畜斗鴨水池上，苦獺嚙鴨，時下朱裡芮姥者求捕獺狸。獻姥謂姑曰：『是狸不他食，當飯以鴨。』姑怒，絞其狸。今夷術真似此也。」後大笑曰：「臭夷何足污吾絞乎！」<p>
後所通宮奴燕齊鳳者，雄捷能超觀閣，兼通昭儀。赤鳳始出少嬪館，後適來幸，時十月五日。宮中故事，上靈安廟。是日吹塤擊鼓，歌連臂踏地，歌赤鳳來曲。後謂昭儀曰：「赤鳳為誰來？」昭儀曰：「赤鳳自為姊來，寧為他人乎？」後怒以杯  昭儀裙曰：「鼠子能嚙人乎？」昭儀曰：「穿其衣，見其私足矣，安在嚙人乎？」昭儀素卑事後，不虞見答之暴，孰視不復言。樊  脫簪叩頭出血，扶昭儀為拜後。昭儀拜，乃泣曰：「姊寧忘共被夜長，苦寒不成寐，使合德雍姊背邪？今日垂得貴，皆勝人，且無外搏。我姊弟其忍內相搏乎？」後亦泣，持昭儀手，抽紫玉九雛釵為昭儀簪髻乃罷。帝微聞其事，畏後不敢問，以問昭儀。儀曰：「後妒我爾，以漢家火德，故以帝為赤龍鳳。」帝信之，大悅。<p>
帝嘗蚤獵，觸雪得疾，陰緩弱不能壯發，每持昭儀足，不勝至欲，輒暴起。昭儀常轉側，帝不能長持其足。樊  謂昭儀曰：「上餌方士大丹，求盛不能得，得貴人足，一持暢動，此天與貴妃大福，寧轉側俾帝就邪？」昭儀曰：「幸轉側不就，尚能留帝欲，亦如姊教帝持，則慶去矣，安能復動乎？」<p>
後驕逸，體微病，輒不自飲食，須帝持匙箸，藥有苦口者，非帝為含吐不下嚥。<p>
昭儀夜入浴蘭室，膚體光發占燈燭，帝從幃中竊望之，侍兒以白昭儀。昭儀覽巾，使徹燭。他日，帝約賜侍兒黃金，使無得言。私婢不豫約中，出幃值帝，即入白昭儀。昭儀遽隱辟。自是帝從蘭室幃中窺昭儀，多袖金，逢侍兒私婢，輒牽止賜之。侍兒貪帝金，一出一入不絕。帝使夜從帑益至百餘金。<p>
帝病緩弱，太醫萬方不能救，求奇藥，嘗得慎恤膠遺昭儀。昭儀輒進帝，一丸一幸。一夕，昭儀醉進七丸，帝昏夜擁昭儀居九成帳，笑吃吃不絕。  明，帝起御衣，陰精流輸不禁，有頃，絕倒。挹衣視帝，余精出湧，沾污被內。須臾帝崩。宮人以白太后。太后使理昭儀，昭儀曰：「吾持人主如嬰兒，寵傾天下，安能斂手掖庭令爭帷帳之事乎？」乃拊膺呼曰：「帝何往乎？」遂歐血而死。

</body>
</html>
