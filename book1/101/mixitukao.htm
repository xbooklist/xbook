<html>

<head>
<meta http-equiv="Content-Type" content="text/html; charset=big5">
<title>《秘戲圖考》</title>
<meta name="GENERATOR" content="Microsoft FrontPage 3.0">
</head>

<body BACKGROUND="../bg.gif" NOSAVE>





<p align="center"><font size="4" color="#FF0000">《秘戲圖考》 </font></p>

<p><font size="3" color="#008000">
 <pre><UL>                       《秘戲圖考》中文自序

                         ·（荷蘭）高羅佩·

    中國房中術一道由來已久，《易》論一陰一陽，生生化化，其義深矣。其為
教也，則著之於書，道之以圖，自漢以來，書圖並行，據張衡《同聲歌》可知也。
蓋此術行而得宜，則廣益人倫。故古代希臘、羅馬、印度皆有其書，至今歐美醫
士立房中術為醫學一門，編著夫婦必攜兒女必讀之書，而中土則自漢已然，海外
知之者鮮矣。夫男女構精，亙古不易，而人之所以視之，則代有同異。《漢書·
藝文志·方伎略》特著房中八家，可知兩漢之時對於此道，視為醫術之一，初不
視為猥褻之行也。其後六朝道家之行房益壽、御女登仙等說，復為人所誦習，不
以為諱，觀《徐陵與周弘讓書》可證也。隋唐之時，佛教密宗之儀軌傳來中國，
交媾覺悟之說與道家合氣成仙之旨融洽為一，馬郎婦觀音故事即其一例。自爾以
來，此類著述浸多，敦煌出土《大樂賦》注所引，足備一隅。其後趙宋之時，程
朱學興，據男女有別之義，遂謂房中一切均是淫事，以房中術為誘淫之具。胡元
肆虐中土，文士無所施展，乃多放縱於酒色艷詞。褻戲流行海內，而房室之諱得
以稍寬，可謂此道不幸之幸也。及夫有明，宋學復興，儒家拘泥亦甚，故此類書
籍一時不振。明末，高人墨客多避閹勢，卜居江南，殫精於燕閑雅趣，多改編《
素女》、《玄女》等經，並加講解，頗極一時之盛。暨滿清入主，制度服色為之
一變。但閨門之內，卒不肯使滿人窺其秘奧。且清之獎勵宋學又甚於明，儒者遂
於此種圖書深藏不宣，後竟遭毀禁之厄。乾嘉之際，所存者什一而已。

    十八、十九世紀，訪華西人考察風俗，書籍既不易入手，詢人又諱莫如深，
遂以為中國房內必淫污不堪，不可告人，妄說誤解因之而生。甚至近世西人所傳
中國房室奇習，大抵荒唐無稽。書籍雜誌所載，茶餘酒後所譚，此類侮辱中華文
明之例，已不勝枚舉。一則徒事匿藏，一則肆口誣蔑，果誰之罪歟？

    此種誤謬，余久所痛感，但以無證可據，訂正莫由。客年於日本，搜羅佚書，
偶得明刊房中術書數種，並明末繡梓春宮若干冊。康、乾間，此類圖書多流入日
本，為彼土文士畫家所珍。浮世繪版畫實多取材於此，而德川幕府亦未嚴禁，故
得保存至今。本年夏，余於西京舊家購得萬曆雕《花營錦陣》春冊版木，尤為難
能可貴，至是而資料略備矣。

    余所搜集各書，除《修真》、《既濟》二種外，殆可謂有睦家之實、無敗德
之譏者。可知古代房中書籍，不啻不涉放蕩，抑亦符合衛生，且無暴虐之狂、詭
異之行。故中國房室之私，初無用隱匿，而可謂中華文明之榮譽也。至於《花營
錦陣》、《風流絕暢》等圖，雖是軒皇、素女圖勢之末流，實為明代套版之精粹，
勝《十竹齋》等畫譜強半，存六如、十洲之筆意，與清代坊間流傳之穢跡，不可
同日而語。外國鑒賞家多謂中國歷代畫人不嫻描寫肉體，據此冊可知其謬也。

    此類圖書，今已希若星鳳，竊謂不可聽其埋沒，因不吝資勞編成本書，命曰
《秘戲圖考》，分為三冊。首冊所輯，乃中國房術概略，自漢迄明，並記春冊源
流。中冊手錄各代秘書十種，並撮抄古籍中記房中事者附之。下冊則《花營錦陣
》，用原版印成，俾留真面。

    蓋本書自不必周行於世，故限於五十部，不付市售，僅分送各國國立圖書館，
用備專門學者之參稽，非以供閒人之消遣。海內識者，如有補其闕遺並續之以明
末以後之作，固所企盼；而外國學者得據此書以矯正西人之誤會，則尤幸矣。編
纂既竣，特綴數言，以似中國學者大雅君子庶明余意云爾。

                                  西曆一九五一年夏
                                  荷蘭高羅佩書於吟月庵

----
註：六如，即唐寅；十洲，即仇英。
輸入：方舟子
【新語絲電子文庫(www.xys.org)】

</font></p>



<table><tr><td colspan="1" width="300">&nbsp;</td> <td colspan="13" align="center"><iframe name="top" src="../../ad.html" align="MIDDLE" width="728" height="90" marginwidth="0" marginheight="0" frameborder="0" scrolling="no"></iframe></td></tr></table></body>
</html>



